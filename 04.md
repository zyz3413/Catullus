Phasēlus ille, quem vidētis, hospitēs,
ait fuisse nāvium celerrimus,
neque ūllĭus natantis impetum trabis
nequisse praeterīre, sīve palmulīs
opus foret volāre sīve linteō.
Et hoc negat minācis hadriāticī
negāre lītus Īnsulāsve Cycladās
Rhodumque nōbilem horridamque Thrāciam
Propontida trucemve Ponticum sinum,
ubi iste post phasēlus anteā fuit
comāta silva; nam Cytōriō in iugō
loquente saepe sībilum ēdidit comā.
Amastrĭ Pontica et Cytōre buxifer,
tibi haec fuisse et esse cognitissima
ait phasēlus, ultimā ex orīgine
tuō stetisse dīcit in cacūmine,
tuō imbuisse palmulās in aequore,
et inde tot per impotentia freta
erum tulisse (laeva sīve dextera
vocāret aura, sīve utrumque Iuppiter
simul secundus incidisset in pedem),
neque ūlla vōta lītorālibus deīs
sibi esse facta, cum venīret ā marī
novissimō hunc ad ūsque limpidum lacum.
Sed haec prius fuēre: nunc reconditā
senet quiēte sēque dēdicat tibī,
gemelle Castor et gemelle Castoris.
